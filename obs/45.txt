====== 45. Ni Philip Ken Ti Opisyal a taga Ethiopia ======

{{https://api.unfoldingword.org/obs/jpg/1/en/360px/obs-en-45-01.jpg?direct&}}

Maysa kadagiti panguloen iti immuna nga Iglesia ket ti lalaki nga agnagan iti Stephen. Addaan daytoy iti nasayaat a kababalin ken napunno isuna iti Espirito Santo ken kinasirib. Nagaramid ni Stephen kadagiti adu a milagro ken makaallukoy ti panagsasao na a nasken a mamati dagiti tattao ken ni Jesus.

{{https://api.unfoldingword.org/obs/jpg/1/en/360px/obs-en-45-02.jpg?direct&}}

Iti maysa nga aldaw idi nga agisursuro ni Stephen iti maipanggep kenni Jesus ket nakisupiat kenkuana dagiti sumagmamano a Judio a saan namati kenni Jesus. Nakaunget da ken nagulbod da kadagiti panguloen ti relihiyon maipapan kenni Stephen. Kinunada, “Nangngegmi ni Stephen a nagsao kadagiti dakes a bambanag maipapan kenni Moses ken iti Dios.” Daytoy ti rason nu apay a tiniliw da ni Stephen ket inyapanda iti kangangatoan a padi ken kadagiti dadduma pay a panguloen dagiti Judio. Sadiay manen dagiti ad-adu palso a saksi a nagulbod maipapan kenni Stephen.

{{https://api.unfoldingword.org/obs/jpg/1/en/360px/obs-en-45-03.jpg?direct&}}

Sinaludsod ti kangatoan a padi ni Stephen a kunana, “Pudno kadi amin dagitoy a banbanag?” Simmungbat ni Stephen babaen iti panangipalagip na kadagiti adu a dadakkel a banbanag nga inaramid ti Dios manipud idi tiempo ni Abraham agingga iti tiempo ni Jesus. Impalagip na met ti agtoltoloy a panangsukir dagiti tattao ti Dios kenkuana. Kalpasan daytoy kinunana, “Dakayo a natangken ti ulo na ken rebelde a tattao, kankanayon yo a laklaksiden ti Espirito Santo kas iti kanayon a pananglaksid dagiti kapuonan yo iti Dios ken iti panangpapatay da kadagiti mammadto ti Dios. Ngem adda nakarkaru pay nga inaramid yo ngem isuda! Pinatay yo ti Messiah!”

{{https://api.unfoldingword.org/obs/jpg/1/en/360px/obs-en-45-04.jpg?direct&}}

Idi nangngeg dagiti panguluen ti relihiyon dagiti imbaga na ket nakaungetda ket inabbunganda dagiti laplapayag da ken nagpukkawda iti napigsa. Inguyod da ni Stephen iti ruar ti ili ken inubor da.

{{https://api.unfoldingword.org/obs/jpg/1/en/360px/obs-en-45-05.jpg?direct&}}

Idi matmatayen ni Stephen, nagpukkaw a kinunana, “Jesus, awatemon daytoy Espiritok.” Nagparintomeng isuna ken nagpukkaw manen, “Apo, saan mo kadi a ibilang daytoy a basol kadakuada.” Kalpasan daytoy ket natayen isuna.

{{https://api.unfoldingword.org/obs/jpg/1/en/360px/obs-en-45-06.jpg?direct&}}

Adda maysa a lalaki nga agnagan iti Saul ti immanamong kadagiti tattao a nangpapatay kenni Stephen. Binantayan na dagiti pagan-anayda kabayatan nga ub-uburen da ni Stephen. Iti dayta nga aldaw, adu dagiti tattao idiay Jerusalem ti nangrugi a nangidadanes kadagiti pasurot ni Jesus isua pimmanaw dagiti namati ket napanda kadagiti sabali a luglugar. Ngem laksid iti daytoy intoltoluy dagiti namati nga inkaskasaba ti maipapan kenni Jesus iti amin a napnapananda.

{{https://api.unfoldingword.org/obs/jpg/1/en/360px/obs-en-45-07.jpg?direct&}}

Ni Philip ti maysa kadagiti adalan ni Jesus a pimmanaw idiay Jerusalem kabayatan iti pannakaidadanes da. Napan isuna idiay Samaria ken inkasaba na ti maipapan kenni Jesus sadiay ket adu ti naisalakan a tattao. Iti maysa nga aldaw, imbaga ti maysa nga anghel ti Dios kenni Philip a mapan iti maysa a dalan nga agtorong idiay let-ang. Bayat ti pannagna na ket nakita ni Philip ti maysa a nangato nga opisyal manipud idiay Ethiopia a nakalugan iti maysa a karwahe. Imbaga ti Espirito Santo kenni Philip a mapan na katongtongen daytoy a tao.

{{https://api.unfoldingword.org/obs/jpg/1/en/360px/obs-en-45-08.jpg?direct&}}

Idi immasideg ni Philip iti karwahe ket nangngegna ti taga Ethiopia nga agbasbabsa manipud iti insurat ni mammadto nga Isaiah. Basbasaen ti lalaki ti paset a kunana, “Intorong da isuna a kas maysa a karnero a mapapatay ken kas maysa a kordero a naulimek ken saan pulos isuna a nagsasao. Saan a nasayaat ti panangtrato da kenkuana ken saanda a rinaem. Innala da ti biag na manipud kenkuana.”

{{https://api.unfoldingword.org/obs/jpg/1/en/360px/obs-en-45-09.jpg?direct&}}

Sinaludsod ni Philip iti taga Ethiopia, “Maaw-awatam kadi ta basbasaem?” Simmungbat ti taga Ethiopia, “Saan. Madik maawatan daytoy malaksid nu adda ti mangilawlawag kanyak. Pangaasim ta umay ka makitogaw kanyak. Insurat kadi ni Isaiah ti panggep iti bagina wenno iti para iti sabali?”

{{https://api.unfoldingword.org/obs/jpg/1/en/360px/obs-en-45-10.jpg?direct&}}

Inpalawag ni Philip iti taga Ethiopia nga ti insurat ni Isaiah ket maipapan kenni Jesus. Nangaramat met ni Philip kadagiti dadduma a bersikulo ti Sao ti Dios tapno maibagana ti naimbag a damag maipapan kenni Jesus.

{{https://api.unfoldingword.org/obs/jpg/1/en/360px/obs-en-45-11.jpg?direct&}}

Iti panagdalyasat ni Philip ken ti taga Ethiopia, limmabas da iti maysa a karayan. Imbaga ti taga Ethiopia, “Kitaem! Adda ti danom! Mabalin nak kadi a bautisaran?” Binagaan na ti agmanmaneho nga isardeng na ti karwahe.

{{https://api.unfoldingword.org/obs/jpg/1/en/360px/obs-en-45-12.jpg?direct&}}

Napan da ngarud iti ayan ti danom ket binautisaran ni Philip diay taga Ethiopia. Kalpasan a simmang-at da manipud iti danom, dagus nga impanaw ti Espirito Santo ni Philip ket inpanna isuna iti sabali a lugar tapno itoltoloyna ti mangibaga iti maipapan ken ni Jesus kadagiti tattao.

{{https://api.unfoldingword.org/obs/jpg/1/en/360px/obs-en-45-13.jpg?direct&}}

Nagtoltoloy a nagdalyasat ti taga Ethiopia nga agtorong idiay balayda. Naragsak isuna ta naam-ammuna ni Jesus.

//Maysa nga istorya a naggapu: Acts 8:26-40//
