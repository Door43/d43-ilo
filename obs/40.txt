====== 40. Pannakailansa Ni Jesus Iti Krus  ======

{{https://api.unfoldingword.org/obs/jpg/1/en/360px/obs-en-40-01.jpg?direct&}}

Kalpasan nga inuy-uyaw dagiti suldado ni Jesus ket innala da isuna tapno ilansa da iti krus. Impabaklay da kenkuana diay krus nga isu ti pakatayan na.

{{https://api.unfoldingword.org/obs/jpg/1/en/360px/obs-en-40-02.jpg?direct&}}

Inyapan dagiti suldado ni Jesus iti lugar a maawagan iti, “ti Banga-banga” ket inlansa sadiay dagiti im-ima ken saksaka na iti krus. Ngem kinuna ni Jesus, “Ama, pakawanen ida gapo ta dida ammo ti ar-aramiden da.” Imbilin ni Pilato nga isurat da daytoy, “Ari ti Judio” iti maysa a karatola ket ikabil da iti ngatoen ti ulo ni Jesus idiay krus.

{{https://api.unfoldingword.org/obs/jpg/1/en/360px/obs-en-40-03.jpg?direct&}}

Pinagsusugalan dagiti suldado ti bado ni Jesus. Idi inaramid da daytoy, tinungpal da ti padto a, “Pinagbibingayan da dagiti pagan-anay ko ken pagsusugalan da ti badok.”

{{https://api.unfoldingword.org/obs/jpg/1/en/360px/obs-en-40-04.jpg?direct&}}

Nailansa ni Jesus iti nagbaetan ti dua nga agtatakaw. Inuyaw isuna ti maysa kadagiti agtatakaw ngem kinuna diay maysa, “Awan kadi ti panagbuteng mo iti Dios? Adda nagbasolan ta ngem inosente daytoy a tao.” Kalpasan daytoy, kinunana ken ni Jesus, “Pangaasim ta laglagipen nakto idiay pagariam.” Simmungbat ni Jesus ket kinunana, “Ita nga aldaw ket kumuyog ka kaniak idiay paraiso.”

{{https://api.unfoldingword.org/obs/jpg/1/en/360px/obs-en-40-05.jpg?direct&}}

Inuy-uyaw dagiti panguloen a Judio ken dagiti dadduma a tattao ni Jesus. Kinuna da kenkuana “Nu pudno a sika ti Anak ti Dios ket bumaba ka ngarud manipud dita krus ket isalakan mo ta bagim! Iti kasta mamati kaminto kenka.”

{{https://api.unfoldingword.org/obs/jpg/1/en/360px/obs-en-40-06.jpg?direct&}}

Naan-anay a simmipnget ti tangatang iti intero a lugar uray nu tengga idi ti aldaw. Simmipnget idi ti tengnga ti aldaw ket nagtalinaed a nasipnget iti las-ud ti tallo nga oras.

{{https://api.unfoldingword.org/obs/jpg/1/en/360px/obs-en-40-07.jpg?direct&}}

Nagpukkaw ni Jesus ket kinunana, “Nalpasen! Ama, iyawat kon ti espiritok dita imam.” Kalpasan daytoy, indumog na ti ulo na ket nagsardengen ti anges na. Nagginggined iti dayta a kanito ken napisang ti dakkel a kurtina idiay templo a namagsina kadagiti tattao manipud iti presensya ti Dios. Napisang daytoy manipud iti ngato agingga iti baba na.

{{https://api.unfoldingword.org/obs/jpg/1/en/360px/obs-en-40-08.jpg?direct&}}

Babaen ti ipapatay na ket linukatan ni Jesus ti dalan dagiti tattao tapno makaasideg da iti Dios. Idi nakita ti suldado nga agbanbantay kenni Jesus dagiti amin a napasamak ket kinunana, “Pudno. Daytoy a tao ket inosente. Isuna ti Anak ti Dios.”

{{https://api.unfoldingword.org/obs/jpg/1/en/360px/obs-en-40-09.jpg?direct&}}

Kalpasan daytoy, dua a panguloen dagiti Judio a namati kenni Jesus nga agnagan iti Joseph ken Nicodemus ti nangkiddaw kenni Pilato nga alaen da ti bagi ni Jesus. Binalkot da ti bagi na iti lupot ken inkabil da isuna iti tanem a bato. Kalpasanna, intolid da ti dakkel a bato iti sango ti tanem tapno maserraan daytoy.

//Maysa nga istorya a naggapu: Matthew 27:27-61; Mark 15:16-47; Luke 23:26-56; John 19:17-42//
