====== 38. Iti Pannakaliput Ni Jesus ======

{{https://api.unfoldingword.org/obs/jpg/1/en/360px/obs-en-38-01.jpg?direct&}}

Tinawen a ramrambakan dagiti Judio ti Ilalabas ti Patay. Daytoy ket panagrambak maipapan iti panangisalakan ti Dios kadagiti kapuonan dagiti Judio manipud iti pannakatagabo da idiay Egipto adun a tawen ti napalabas. Agarup tallo a tawen kalpasan nga inrugi ni Jesus ti damo a panangasaba ken panagisuro na kadagiti tattao. Imbaga ni Jesus kadagiti adalan na a kayat na a rambakan ti Ilalabas ti Patay a kadua na ida idiay Jerusalem. Imbaga na pay a mapapatay isuna sadiay.

\\
{{https://api.unfoldingword.org/obs/jpg/1/en/360px/obs-en-38-02.jpg?direct&}}

Maysa kadagiti adalan ni Jesus ket agnagan iti Judas. Ni Judas ti mangiduldulin iti kwarta dagiti adalan. Ngem ayaten ni Judas ti kwarta ken masansan a taktakawan na ti kuarta da. Kalpasan a simmangpet ni Jesus ken dagiti adalan idiay Jerusalem ket napan ni Judas kadagiti panguloen a Judio ket insingasing na a liputan na ni Jesus kas kasukat ti kwarta a maited da. Ammo ni Judas a laksiden dagiti panguloen a Judio ni Jesus kas isu ti Messiah ken ammo na a pangpanggepen da a papatayen ni Jesus.

{{https://api.unfoldingword.org/obs/jpg/1/en/360px/obs-en-38-03.jpg?direct&}}

Iti panangidaulo ti kangatoan a padi ket binayadan dagiti panguloen a Judio ni Judas iti tallo pulo a pirak tapno liputan na ni Jesus. Napasamak daytoy kas impadto dagiti mammadto. Immanamong ni Judas ket innala na ti kuwarta ken pimmanaw. Nangrugi ni Judas a nangkita iti tiempo tapno matolongan na ida a mangtiliw kenni Jesus.

{{https://api.unfoldingword.org/obs/jpg/1/en/360px/obs-en-38-04.jpg?direct&}}

Rinambakan ni Jesus ken dagiti adalan ti Ilalabas ti Patay idiay Jerusalem. Kabayatan ti pannangan idi aldaw ti Ilalabas ti Patay, nangala ni Jesus iti tinapay ken pinisi na daytoy ket kinunana “Alaen yo ken kanen yo daytoy. Daytoy ti bagik a maited para kadakayo. Aramiden yo daytoy a kas panglaglagip yo kaniak.” Daytoy ti wagas a panangibaga ni Jesus a maidatonto isuna para kadakuada.

{{https://api.unfoldingword.org/obs/jpg/1/en/360px/obs-en-38-05.jpg?direct&}}

Nangala met ni Jesus iti kopa ket kinunana, “Inumen yo daytoy. Daytoy ti darak para iti Baru a Tolag a maiparukpok para iti pannakapakawan dagiti basbasol. Aramiden yo daytoy a panglaglagip kaniak tonggal uminom kayo.”

{{https://api.unfoldingword.org/obs/jpg/1/en/360px/obs-en-38-06.jpg?direct&}}

Kalpasan daytoy ket imbaga ni Jesus kadagiti adalan na, “Maysa kadakayo ti mangliputto kaniak.” Naklaat dagiti adalan ket sinaludsod da nu siasinno ti makaaramid iti daytoy a banag. Kinuna ni Jesus, “Ti tao a pangitedak iti daytoy a pisi ti tinapay ket isu ti mangliliput.” Kalpasan na inyawat na ti tinapay kenni Judas.

{{https://api.unfoldingword.org/obs/jpg/1/en/360px/obs-en-38-07.jpg?direct&}}

Kalpasan nga inala ni Judas ti tinapay, limmungog ni Satanas kenni Judas. Pimmanaw ni Judas ket napan kadagiti panguloen a Judio tapno tolongan na ida a mangtiliw kenni Jesus. Rabii idin dayta a tiempo.

{{https://api.unfoldingword.org/obs/jpg/1/en/360px/obs-en-38-08.jpg?direct&}}

Kalpasan ti pannangan, napan ni Jesus ken dagiti adalan na idiay bantay Olibo. Kinuna ni Jesus, “Tallikudan dak iti daytoy a rabii. Kas naisurat, ‘Duprakekto ti pastor ket mawarawaranto dagiti amin a karnero.’’’

{{https://api.unfoldingword.org/obs/jpg/1/en/360px/obs-en-38-09.jpg?direct&}}

Simmungbat ni Peter ket kinunana, “Urayno tomallikud dagiti dadduma, saankanto pulos a tallikudan!” Kinuna ni Jesus ken ni Peter, “Kayat ni Satanas a tagikuaennaka ngem inkararagkan Peter tapno saan a maabak ti pammatim. Iti daytoy a rabii sakbay nga agtaraok ti kawitan a manok ket ilibaknakto iti mamin tallo a daras.”

{{https://api.unfoldingword.org/obs/jpg/1/en/360px/obs-en-38-10.jpg?direct&}}

Simmungbat ni Peter ket kunana kenni Jesus, “Uray pay nu matayak, saankanto pulos nga ilibak!” Kasta met laeng ti imbaga dagiti amin nga adalan kenkuana.

{{https://api.unfoldingword.org/obs/jpg/1/en/360px/obs-en-38-11.jpg?direct&}}

Napan ni Jesus ken dagiti adalan na iti lugar a maaw-awagan iti Gethsemane. Imbaga ni Jesus kadagiti adalan na nga agkararag da tapno saan da a masulisog. Kalpasan daytoy agmaymaysa a napan nagkararag ni Jesus.

{{https://api.unfoldingword.org/obs/jpg/1/en/360px/obs-en-38-12.jpg?direct&}}

Namin tallo a daras nga inkararag ni Jesus ti, “Ama, nu mabalin la koma ket pangaasim ta saan mo koma nga ipainom daytoy a kopa ti panagrigat kaniak. Ngem nu awanen ti sabalin pay a wagas tapno mapakawan dagiti basbasol dagiti tattao, ti pagayatam ti masurot.” Mariribukan launay ni Jesus ket nagtedted ti ling-et na a kasla dara. Nangibaon ti Dios iti maysa nga anghel tapno mangpabileg kenkuana.

{{https://api.unfoldingword.org/obs/jpg/1/en/360px/obs-en-38-13.jpg?direct&}}

Kalpasan ti tonggal panagkararag na, nagsubli ni Jesus iti ayan dagiti adalan na ngem nakatorog da. Idi nagsubli isuna iti maikatlo a daras ket kinuna ni Jesus kadakuada, “Agriing kayon! Adda ditoyen ti manglilipot.”

{{https://api.unfoldingword.org/obs/jpg/1/en/360px/obs-en-38-14.jpg?direct&}}

Simmangpet ni Judas a kadua na dagiti panguloen a Judio ken dagiti soldado ken dagiti adu a tattao. Addaan da kadagiti kampila ken pang-ur. Immasigeg ni Judas kenni Jesus ket kinunana, “Kablaawan ka, Maestro”, kalpasan inungngoan na ni Jesus. Daytoy ti pagilasinan dagiti panguloen a Judio nu siasino ti tiliwen da. Kinuna ni Jesus, “Judas, liputan nak kadi babaen iti maysa nga ungngo?”

{{https://api.unfoldingword.org/obs/jpg/1/en/360px/obs-en-38-15.jpg?direct&}}

Idi tiliwenen dagiti suldado ni Jesus ket inruar ni Peter ti kampilan na ket tinagbat na ti lapayag ti maysa nga adipen ti kangatoan a padi. Ngem kinuna ni Jesus, “Idulin mo ta kampilan! Mabalin ko a dawaten iti Amak a mangibaon iti armada dagiti anghel tapno mangsalaknib kaniak ngem masapul a tongpalek ti Amak.” Kalpasan daytoy inagasan ni Jesus diay lapayag ti lalaki. Idi tiniliw dan ni Jesus, nagtataray metten dagiti amin nga adalan.

//Maysa nga istorya a naggapu: Matthew 26:14-56; Mark 14:10-50; Luke 22:1-53; John 18:1-11//
